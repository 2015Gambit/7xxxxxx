Divadelní režisér David Jařab natočil po svém filmovém debutu Vaterland - lovecký deník (FP 8/2004) další podivný a žánrově nezařaditelný příběh, odehrávající se v období první světové války. - Herečka Klára Knabelová zjistí, že její snoubenec, mnohem starší plukovník Haukwitz, zemřel za podivných okolností a že zmizely části jeho těla, vyjmenované v titulu HLAVA-RUCE-SRDCE (název se skutečně píše verzálkami). Sblíží se s Haukwitzovým pobočníkem, pohledným poručíkem Heinrichem Rothem, který patřil do plukovníkova okultistického okruhu. Zmizelé ostatky mají sloužit spiklencům proti monarchii starého mocnáře k nastolení nového světového řádu. Proto po nich pátrá loajální vojenský vyšetřovatel, poručík Karel Vrana. Roth přijde na frontě o ruku a přijede za Klárou na moravský statek, kde se milenka stará o hospodářství a o mladičkou neteř Annu. Deprivovaný muž se tu vrhne na pozorování hejna kohoutů. Na statek dorazí i Vrana, který úspěšně hledal ostatky na různých místech Evropy. I on Kláru miluje, ale i on - stejně jako Heinrich - je zvláštním způsobem paralyzován a sexuálně nemohoucí. Ženu nakonec "oplodní" plukovníkův uříznutý prst. Šťastná těhotná Klára konečně pohřbí snoubencovy pozůstatky. Z jednoduchého nástinu děje je zřejmá bizarnost příběhu i jeho postav. Vyprávění je však natočeno realisticky a vcelku tradičně, byť do něj zasahují mluvící ruce, výřečná hlava bez těla nebo sova a lev. David Jařab v něm dává prostor svému surrealistickému vidění. Podle něj je film mimo jiné i hra, v níž se musí uplatnit nejen tvůrce, ale i divák. Jeho snímek se ovšem obrací k vyhraněnému publiku, ochotnému zúčastnit se této hry a nepídit se po konkrétním vysvětlení symbolů či nadreálných situací a událostí. - Jařabův scénář získal v roce 2006 Cenu Filmové nadace RWE a Barrandov Studia. 
Tomáš Bartošek, Filmový přehled 2010/12
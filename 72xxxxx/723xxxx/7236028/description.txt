När Mustafa Can sagt de avslutande orden, Mor jag älskar dig, i sitt Sommarprogram 2003, brakade Sveriges Radios växel samman. Aldrig i programmets historia har så många lyssnare ringt och tackat för ett fantastiskt program.

Knappt två år senare är Güllü Can död.

Hon föddes i Kurdistan någon gång i slutet på 1930-talet, födde sju barn som dog och åtta som överlevde. Utvandrade till Sverige på 1970-talet, död på Skövde lasarett i januari 2005.

Vem var hon?

I sökandet efter sin mor når Mustafa Can fram till en värld av uppdämda och gömda känslor, av uppoffring och ensamhet, skam och förlåtelse, hem och hemlöshet. Men också till identitet, villkorslös kärlek och människans förmåga att resa sig ur nederlaget.


Uppläst av författaren själv.
Speltid: c:a 11 tim
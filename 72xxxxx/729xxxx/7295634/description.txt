Baba Blues är en duo bestående av Richard Danielson på sång, gitarr och munspel, och Clas Gustavsson på gitarr. Denna duo kom till 1986 och firar alltså 20-årsjubileum i år. På sistone har man utökat duon till att bli Baba Blues XL. Detta XL innefattar bas och trummor; det kan ibland också tillkomma blåsare, hammondorgel, kora och kanske något annat. Då blir det rentav Baba Blues XXL. Denna stora besättning, sånär som på koran, var på plats vid den live cd/dvd-inspelning, som spelades in på Mosebacke 17 mars i år. Det var Baba Blues sjätte platta. 

Deras debutalbum – Fishermen – kom 1991. Därpå följde Kompassernas Män 1993, Den Rasande Balansen 1996, Excavations: Blues Is A Rainbow 2000 och så den märkliga Deep Down In The Mirror med sin lite psykedeliska touche, 2005. Samtliga plattor är inspelade på Rub-a-Dub Records i Stockholm, ett skivbolag med viss reggae-inriktning. 

Baba Blues har under sin 20-årsperiod uppträtt flitigt på en mängd scener: bluesfestivaler, visfestivaler, rockfestivaler, klubbar, föreningar, skolor … you name it. I sommar uppträder man bl.a. på Urkultfestivalen i Näsåker. Denna festival är inriktad på folk- och världsmusik. Inte många bluesband bjuds in till denna, men Baba Blues’ musik är genreöverskridande och kan avnjutas med stor behållning i skilda läger. 

År 2004 fick de artistpriset på Åmål’s Blues Fest. De har fått mottaga många lovord under årens lopp. Ja, Baba Blues är otvivelaktigt ett av våra mest spännande och underhållande bluesband, med en utpräglad förmåga att med små, men ytterst effektfulla medel bygga upp en starkt känsloladdad, fängslande dynamisk närvaro, som tar avstamp från en rytmiskt mycket tät botten. Vi förnimmer i denna brygd säregna ting. Den som är poetiskt lagd kunde skildra det som att mystiska natur- eller andeväsen var närvarande. Samtidigt förmedlar Baba Blues en sorts handfast ”urblues”. För att försöka sig på en liknelse: en John Lee Hooker i John Bauers trollskog. 


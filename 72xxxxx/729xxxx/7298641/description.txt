Titel: De God Denkbaar Denkbaar De God (1956)

Taaie kost... een surrealistische roman. Máár: voorgelezen door W.F.Hermans zelf!


Poging tot korte inhoud:

De roman De God Denkbaar Denkbaar De God behoort tot die literaire werken, waarvan de ingrediënten niet die van de verhalende roman zijn maar toch een relaas vormen. Dit relaas heeft veel van een droom maar is niet echt onirisch. De fragmenten, leesbaar als geïsoleerde taferelen, zijn onderling verbonden door woordspelingen, allusies en soortgelijke.
De roman, door de auteur vergeleken met een tekenfilm, wekt de indruk van een lange improvisatie, waarin het ene woord het andere heeft meegebracht, waarin de letterlijke betekenissen belangrijker zijn voor het verloop van het verhaal dan het gedrag van de figuren die ze bezigen.
De taal is in contradictie met de personages, en de hoofdpersoon bestààt zelfs enkel bij gratie van die contradictie: Denkbaar is een op papier tot leven gekomen Godsbewijs. Hij denkt, dus hij bestaat. Achter deze verwijzing naar Descartes zit er ook een naar Wittgenstein.
Denkbaar moet zichzelf in abstracto waarmaken door de hand te leggen op ‘geheime papieren’; als romanheld in vlees en inkt gaat hij op zoek naar zichzelf, daarbij niet reagerend op de psychologie van nevenpersonages, maar wel op nevenfilosofieën. Professor Monique Santiago zal het Spinozisme voorstellen, maar bij anderen is de relatie minder éénduidig en stellen de vrienden en tegenstanders allerlei sociale, intellectuele, ideologische mythes voor.


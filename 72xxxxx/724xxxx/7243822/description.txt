The Soundtrack of Our Lives - sextetten från Göteborg - albumdebuterade 1996 med hyllade och guldsäljande 'Welcome to the infant freebase' och har sedan dess fått oss att känna att vi fortfarande lever mitt i rockmusikens guldålder.

Det sägs att det här är det sista vi kommer att få höra på skiva från The Soundtrack Of Our Lives och att ett av landets genom tiderna bästa rockband väljer att sluta är givetvis lätt att känna vemod inför. Göteborgarna har inte bara berikat Sverige utan hela den tänkande popvärlden med sällsynt mycket lysande musik under sina 17 år tillsammans. Samtidigt: vilken sorti. Ebbot Lundberg tycker själv att bandets sjätte album är det mest fulländade de har gjort.

Gruppens storhet har alltid legat i melodisnickrandet, oavsett musikstil, oavsett om det handlat om hitar som 'Instant repeater 99' och 'Sister surround' eller svängiga rökare som 'Bigtime'. Här finns dock ingen höjdarhit, utan det är snarare det finsnickrade som gruppen lyckats lyfta fram. Det melodiösa samarbetet i 'What's your story' mellan Ebbot, keyboardisten Martin Hederos, gitarristerna Ian Person och Mattias Bärjed är bara ett exempel på det vidunderligt vackra. Nu har Ebbot begravt två av Sveriges absolut bästa band, Union Carbide Productions är det andra. Vad blir nästa drag?
(Henrik Larsson / TT Spektra)

- - -

The Soundtrack of Our Lives - Throw it to the Universe 2012
(Parlophone)

 1. Throw it to the universe
 2. You are the beginning
 3. When we fall
 4. Where's the rock
 5. Freeride
 6. Waiting for the lawnmowers
 7. Faster than the speed of light
 8. Reality show
 9. Busy land
10. If nothing lasts forever
11. Solar circus
12. What's your story
13. Shine on (there's another day after tomorrow)

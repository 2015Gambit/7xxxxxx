Star Trek: Deep Space Nine (abbreviato in DS9) è la terza serie televisiva ambientata nell'universo fantascientifico di Star Trek. Deep Space Nine è la prima ed unica serie di Star Trek ad essere ambientata non a bordo di un'astronave ma all'interno di una stazione spaziale.

La base Deep Space Nine è situata nell'orbita del pianeta Bajor, ai turbolenti confini tra lo spazio della Federazione dei Pianeti Uniti e quello dell'Unione Cardassiana. La stazione, costruita su progetto cardassiano (il suo nome originale cardassiano era Terok Nor), è stata ceduta al controllo della Federazione con un trattato a seguito della fine di una sanguinosa guerra e della brutale occupazione del vicino Bajor.

Dalla terza stagione viene introdotta la minaccia del Dominio proveniente dal Quadrante Gamma, che porta ad episodi dall'atmosfera più cupa e drammatica. Si scopre che i capi del Dominio (i Fondatori) appartengono alla stessa razza di Odo, il connestabile di Deep Space Nine, e ciò fa vacillare un po' il mutaforma che però rimane legato alla Federazione. Presso la stazione spaziale viene distaccata anche la nave stellare USS Defiant, la prima di una nuova classe di potenti navi da battaglia, pensata per effettuare missioni esplorative nel quadrante Gamma ma anche in funzione difensiva. Durante la terza stagione Barail muore, mentre vengono presentati nuovi personaggi chiave: il capitano di cargo Kasidy Yates, la ragazza dabo Leeta e Shakaar. Sempre nella terza stagione i servizi segreti cardassiani e quelli romulani tenteranno di distruggere il Dominio, ma la loro flotta alleata verrà schiacciata dalle forze nemiche. Alla fine della terza stagione Odo ucciderà accidentalmente un altro mutaforma (episodio per il quale riceverà in seguito una punizione).
Den Helsingborgsfödde men Malmöbaserade kompositören Tobias Broström är född 1978.
Han ägnade sig först åt slagverk men kom över på komposition vid Malmö musikhögskola, där han haft Rolf Martinsson och Luca Francesconi som lärare. Slagverksstudiet kan spåras i kompositionernas markerade rytmiska vitalitet. Puls och drive leder honom vidare över det kreativa fältet. Från de bägge professorerna kan han ha hämtat impulser till den raffinerade och mångsidiga orkesterbehandlingen. Tillsammans blir detta en välfungerande utrustning för en nutida tonsättare, som inte känner sig fångad i dogmatiska skolor men prövar sig fram i gränstrakterna och söker hållpunkter för både meditation och utlevelse. 

En ung konstnärs karriär kan hänga på att vara på rätt plats vid rätt tidpunkt. Broström hade lyckan att utses till composer in residence i Gävle för tiden 2006-2009. Han motsvarade förtroendet och kunde arbeta fram en vacker rad stycken, en stomme i hans verklista. Till poängerna hör samarbetet med namnkunniga solister: Karen Gomyo tolkar hans violinkonsert, Per Tengstrand pianokonserten 'Belle Epoque' och Håkan Hardenberger går i bräschen för trumpetstycket 'Lucernaris', ett halvtimmeslångt verk där upphovsmannen ökar klangspektrum med live-electronik. Förutom dessa återfinner man de rena orkesterstyckena 'Kaleidoscope' och 'Transit Underground'.

Gävlesymfonikerna med Johannes Gustavsson i spetsen övertygar med klangrika instuderingar, som gör orkesterprakten rättvisa. Beskrivande ord som 'skimmer' och 'kolorit' anmäler sig. Stillsam fransk impressionism tycks som en naturlig inspirationskälla men också Stravinskys lätta kavalleri.
(Sydsvenskan)

- - -

Tobias Broström - Kaleidoscope 2012
(2CD Swedish Society)

 1. Piano Concerto - Belle Epoque, molto vivo   
 2. Piano Concerto - Belle Epoque, calmo    
 3. Piano Concerto - Belle Epoque, deciso   
 4. Kaleidoscope, Reflexion - Fauxbourdon   
 5. Kaleidoscope, Ombres   
 6. Kaleidoscope, Resonance  
 7. Violin Concerto, come da lontano   
 8. Violin Concerto, molto tranquillo e dolce  
 9. Violin Concerto, molto allegro e rigoroso
10. Transit Underground   
11. Lucernaris - Concerto for Trumpet, Live Electronics & Orchestra

Håkan Hardenberger, trumpet
Karen Gomyo, violin
Per Tengstrand, piano 
Gävle Symphony Orchestra / Johannes Gustavsson

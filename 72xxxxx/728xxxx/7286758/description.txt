Roby Lakatos, född 1965, är en romsk violinist från Ungern. Utmärkande för hans stil är blandningen av klassisk musik, jazz och traditionell romsk musik.

Den ungerske violinsten Roby Lakatos är inte bara en helt vild violinist utan en musikmagiker med en bländande och bred stilistisk palett. Söndag 10 april kommer han till Uppsala Konsert & Kongress med sina romska medmusiker som med blixtrande energi och häpnadsväckande samspel tar andan ur publiken.   

Roby Lakatos är en djävul på fiol och en sällan skådad violinvirtuos. Han ger lyster åt den traditionella violinrepertoaren, jazzimproviserar, arrangerar och komponerar. Som det enligt traditionen brukar heta – en djävulens violinist.

Han kommer från en gammal romsk musikersläkt som stammar från den legendariske Janos Bibari, ”kungen av zigenarviolinister”, som Lakatos själv säger. Roby Lakatos var nio år när han gjorde sina första konserter i en romsk ensemble. Och redan då spelade han första fiol, och det har liksom aldrig funnits någon annan position än den främsta för honom.

Men han nöjde sig inte med att spela traditionell musik i familjens närhet. Han började på Béla Bartók-konservatoriet i Budapest och vann tävlingar i klassiskt violinspel. Lakatos har också samarbetat med några av musikvärldens stora profiler, som den klassiske violinisten Vadim Repin och den franska violinisten Stéphane Grappelli som grundade kvintetten du Hot Club de France tillsammans med gitarristen Django Reinhardt 1934.

För Roby Lakatos är ingen genre bättre eller finare än någon annan. Han behandlar all musik med samma totala respektlöshet. Franz Liszt, Johannes Brahms, eller ungersk folkmusik, spelar ingen roll. När Roby Lakatos och hans musiker tar hand om den förvandlas den till sprakande fyrverkerier. Den som en gång upplevt Roby Lakatos vet vad det handlar om.


MEGA TOP 50

Iedere zaterdag van 15:00 tot 18:00 presenteert Bart Arens op 3FM de populairste muziek van Nederland in de Mega Top 50. Het gaat hier om de best verkochte, meest gedownloade en meest gedraaide singles van Nederland.

De Mega Top 50 wordt samengesteld door SoundAware aan de hand van verkoop- en downloadcijfers van GfK en de airplay die de nummers krijgen op radio, TV en Internet. Airplay wordt o.a. gemeten op 3FM, Radio 538, Q-music, Radio 2, Sky Radio, 100% NL, Slam FM en MTV.
GESCHIEDENIS

De Mega Top 50 heeft niet altijd dezelfde naam gehad. Het begon op vrijdag 23 mei 1969 als Hilversum 3 Top 30 en heette door de jaren heen de Daverende Dertig, Nationale Hitparade, Nationale Top 100, Mega Top 50 en Mega Top 100.

De eerste uitzending werd gepresenteerd door Joost den Draaijer. Daarna is de hitlijst gepresenteerd door Felix Meurders, Frits Spits, Tom Blomberg, Erik de Zwart, Ferry Maat, Jeroen Soer, Martijn Krabbé, Daniël Dekker, Peter Teekamp, Gijs Staverman, Thorvald de Geus, Edwin Diergaarde en Corné Klijn.

En relationsroman om passion och lojalitet, ett ödesdrama om en tonåring som knivhuggs till döds, en brännande aktuell skildring av det segregerade Stockholm - Håkan Östlundhs nya roman kommer inte att lämna någon oberörd. 

Han är en frånskild polis som bor och arbetar i Stockholmsförorten Sollentuna. Hon är framgångsrik, gift bokförläggare med ståtligt kontor i Gamla stan och en tjusig lägenhet på Kungsholmen. På ett ytligt plan verkar Paul Bäckström och Ylva Ström inte ha någonting gemensamt. Och kanske har de inte heller det. Det enda de vet är att deras hemliga, passionerade möten är det som får dem att känna sig levande. 

Men efter en tid kompliceras deras förhållande och samtidigt blir Paul indragen i ett fall som engagerar hela Sollentuna. En kille från det fina villaområdet blir knivskuren till döds av någon ur det rivaliserande gänget från det ökända lägenhetskomplexet Malmvägen. Medan Paul försöker få klarhet i vad som hänt, vem av de unga männen som egentligen höll i kniven, blir Ylva allt mer osäker på vad hon egentligen håller på med. Hur högt pris är hon beredd att betala för relationen med Paul? Kan hon leva med sig själv om hon sviker sina barn? Och hur vet man vad som är kärlek och vad som är passion? 


Uppläsare: Jan Waldekrantz
Speltid:   c:a 11 tim
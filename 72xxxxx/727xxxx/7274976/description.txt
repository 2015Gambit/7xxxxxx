Magnus Utvik – Med Stalin som Gud

"När jag var sjutton delade jag upp världen i vän eller fiende. Jag var övertygad om att jag stod på den sida som till slut skulle segra." Vad får den sjuttonårige Magnus att söka sig till ett sektliknande parti, som upphöjt Stalin till gud och ser Albanien som sitt himmelrike? Vad är det som lockar med en ideologi som inte väjer för att bruka väpnat våld för att införa enpartistyre i Sverige? Magnus Utvik söker i dag – nästan trettio år senare – svaren på dessa frågor i en bok som kryper under skinnet!
Magnus Utviks självbiografiska dokumentär Med Stalin som Gud är en stark berättelse om hans medlemskap i KPS, Kommunistiska Partiet i Sverige, en extrem rörelse allra längst ut på vänsterkanten som ville ta makten genom väpnat uppror eller revolution. Det är en berättelse om en ung mans resa från politiskt uppvaknande och ungdomlig idealism till sökandet efter en sorts auktoritär makt med svar på allt, tills slutligen: desillusionering, förvirring, ifrågasättande, sorg och katastrof! Boken visar hur lätt det kan vara att dras med i en extremrörelse – här en kommunistisk sekt – samtidigt som den ger en målande bild av hur vänsterrörelsens olika schatteringar såg ut i början av åttiotalet. Några av nyckelmedlemmarna i KPS får också komma till tals om de ställningstaganden de gjorde då och hur de ser på saken i dag, trettio år senare. 

7 CD 
Speltid c:a 8,5tim

Uppläsare: Per Ragnar

John Carr, känd under sitt alias 'Oliver Stone', är den mest eftersökte brottslingen i USA sedan han med två välriktade skott slutligen har tystat de båda män som har förstört hans liv och tvingat honom att leva gömd i skuggorna. Men friheten har ett högt pris. De båda lönnmord som han utfört får underrättelsemyndigheterna och polisen att gå samman i ett pådrag i enorm skala för att hitta honom. Samtidigt ägnar sig spionchefen Macklin Hayes åt en högst privat katt och råtta-lek bakom kulisserna. Han, mer än någon annan, vill se Stone död. 

Kamelklubbens medlemmar sätter sina liv på spel för att försöka hjälpa Stone, deras vän och inofficielle ledare. Med förföljarna hack i häl flyr Stone från det förflutnas demoner, en flykt som för honom från huvudstaden Washington och maktens korridorer till den lilla, isolerade gruvstaden Divine i Virginia - och in i en värld som är minst lika blodig och livsfarlig som den han just lämnat bakom sig. 

De rättfärdiga är uppföljaren till storsäljarna Kamelklubben, Samlarna och Förrädarna. 


Uppläsare: Jan Modin
Speltid:   c:a 12,5 tim
Maia Elvira Hirasawa, född 5 maj 1980 i Sollentuna, Stockholms län, är en svensk-japansk sångerska, textförfattare och kompositör.
 
Maia Hirasawa är född och uppvuxen i Sollentuna. Hon gick åren 1997 till 1999 på gymnasiet Rudbecksskolan i Sollentuna, med inriktning musikprofil. Hon blev känd genom Annika Norlins band Hello Saferide där hon är körsångerska. Hennes solokarriär kom igång i början av 2007 då låten And I Found This Boy började spelas flitigt i svensk radio. Singeln följdes upp av debutalbumet Though, I'm Just Me och singeln Gothenburg. Under sommaren 2007 turnerade hon runt i Sverige, med spelningar på bland annat Allsång på Skansen, Hultsfredsfestivalen, Peace & Love och Arvikafestivalen.
 
2008 uppträdde hon på finalen av den svenska Melodifestivalen i Globen med en cover av The Arks The Worrying Kind, föregående års vinnarmelodi.

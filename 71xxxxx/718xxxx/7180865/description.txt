Maeve Binchy / Allt för Frankie

I Allt för Frankie dyker den beskäftiga amerikanskan Emily Lynch upp som en senkommen ättling till Jane Austens Emma Woodhouse, den rika och sysslolösa familjeflickan som fördriver tiden med att lägga sig i sina vänners och släktingars liv och gifta bort dem med varandra.

Emily kommer till Irland för att söka sina rötter och hamnar hos sin farbror och faster på St Jarlath's Crescent i Dublins förorter. Precis som Emma sätter Emily igång med att styra och ställa och lägga sig i sina släktingars liv och inte nog med att de låter henne hållas: de blir rent av tacksamma!
Emily får minsann att göra, för farbror Charlie har precis blivit uppsagd från sitt jobb som portier på det stora hotellet, faster Josie orkar inte med takten i kexfabriken längre men värst av allt har kusin Noel det. Han smygsuper för att klara av tristessen i vardagen och har precis fått veta att han ska bli far, resultatet av ett one-night-stand som gick i rusets tecken.
Stora problem att tackla för någon som precis fyllt 35 år men som fortfarande bor hemma hos mamma och pappa.
Med sin amerikanska inställning får Emily saker och ting att börja hända. Tack vare henne skriver Noel in sig hos AA, börjar studera på kvällstid och bestämmer sig för att flytta hemifrån för att uppfostra dottern Frankie på egen hand.
Men vägen fram till nykterhet, yrkesutbildning och föräldraskap blir naturligtvis inte spikrak och vi får följa Noels mödosamma kamp när han stångas med oförstående och fördomsfulla socialarbetare och misstänksamma arbetsgivare samtidigt som han försöker pussla ihop sitt liv som ensamstående förälder.
Till sin hjälp har Noel förstås Emily och föräldrarna men också ett helt batteri av grannar och vänner från St Jarlath's Crescent som vi känner igen från tidigare Binchy-romaner: sjukhusprästen fader Flynn, nyutexaminerade läkaren Declan Caroll, cateringkvinnan Katie Scarlet och många fler.
Ett särskilt hjärteknipande porträtt blir det av Stella Dixon, den unga kvinnan som är mor till Noels barn och som lider av obotlig cancer.


Antal CD: 12 CD
Uppläsare: Irene Lindh
Speltid: Ca 15 timmar

Mer info: 
http://www.norstedts.se/bocker/utgiven/2012/Var/binchy_maeve-allt_for_frankie-cd-skiva/
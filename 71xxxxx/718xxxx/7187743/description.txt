Hautausmaalta Pohjanmaalla on löytynyt nuoren naisen ruumis. Löytäjä, pastori Hukkanen (Markku Maalismaa), palkkaa Jussi Vareksen (Antti Reini) tutkimaan rikosta.

Siitä alkaa Vareksen uran oudoin tapaus. Vares matkaa Kahdenvirranmaankylään, joka on pieni, riutuva kyläpahanen, vahvan lahkolaisuskonnon kourissa.

Kylä tuntuu olevan täynnä toinen toistaan oudompia tyyppejä. Minne tahansa Vares meneekin, tapahtumat muuttuvat yhä kummallisemmiksi. Paikallisen mielisairaalan kortisto kätkee sisäänsä synkkiä salaisuuksia; sairaalan ylilääkärillä näyttää olevan puoli kylää potilaanaan. Kylähullu Paskamantteli (Aake Kalliala), kahvilanpitäjä Peitsara (Tomi Salmela) ja juoppo pastori Hukkanen ovat selvästi toimittajaksi tekeytyvän Vareksen puolella, mutta muilla tuntuu olevan kovastikin epäluuloa vierasta kohtaan. Kylän nokkamiehillä on paljon pelissä ja paljon salattavaa.

Uskonlahkon johtajan (Peter Franzén) kirjastonhoitaja-vaimo (Merja Larivaara) on suopea Varekselle, mutta samaa ei voi sanoa ylilääkäristä (Kari-Pekka Toivonen) tai konstaapeli Larvasta (Petteri Summanen). 


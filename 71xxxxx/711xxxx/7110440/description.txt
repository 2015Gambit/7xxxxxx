De hörde onekligen till det tidiga 70-talets mest inflytelserika grupper. De förenade rock, folkmusik och improvisationsmusik, vegetarianism, hippiekultur och vänsterpolitik på ett oefterhärmligt sätt. De fångade perfekt den tidens anda av ohämmad experimentlusta, framtidstro och antikapitalism där vänsterradikala politisk slagord faktiskt kunde gå hand i hand med sökandet efter bondekulturens rötter och tankar om nya kollektiva lösningar och sanningar.

Gruppens konserter kunde vara rena seanserna med långa malande låtar som i bästa fall försatte såväl musikerna som lyssnarna i närmast tranceliknande tillstånd. De skapade ungefär samma känsla och suggestionskraft som (vad jag förstår) rave- och technokulturen står för i dag. Det rytmiska, hypnotiska upprepandet som estetisk norm.
Till gruppens signum hörde den kollektiva ljudbilden. Ingen solist, inget instrument stack ut eller briljerade var för sig. Alla bidrog till det sammansatta helhetssoundet där improvisationen kring oftast mycket enkla, monotont upprepande, tonfigurer och slingor bara så sakteliga utvecklades och förändrades - likt indiska ragor eller indonesisk gongmusik (men med ett primitivare, mer jordnära, anslag).

Hallå! skriker nu någon vän av ordning: Dom sjöng också.

Jo, visst, speciellt under den tid då hälsingepoeten Tomas Tidholm fanns med i gruppen (som innan Träd, Gräs & Stenar hette såväl Pärssons Sound som International Harvester och Harvester).

När nu T, G & S återuppstår så är det med en blandning av gruppens båda sidor, den poetiska och den suggestivt instrumentala. Och man låter faktiskt i mycket som förr, men med en betydligt mer sofistikerad ljudbild. De långa instrumentala låtarna är nu, som då , starkast. Det som är skillnaden är att tiden är en annan. Det fördomsfria sättet att blanda folkligt med det modernistiskt experimentella har fått många efterföljare.

Men visst kan gruppens musik även fungera för en ny ung publik - även om jag tror att nostalgin, som vi gamlingar tillfogar, lyfter upplevelsen ytterligare.
(Sune Liljevall i Arbetarbladet)

- - -

Träd, Gräs och Stenar - Ajn schwain draj 2002
(Koppom Silence)

 1. Alla sover (Everyone's sleeping) 
 2. Elden är lös (Fire out of control) 
 3. Under korkeken (Under the cork oak) 
 4. Duvan (The dove) 
 5. Blixthalka (Treacherously icy) 
 6. En enfaldig mans klagan (Lament of a simple man) 
 7. De förtrycktas återkomst (The return of the oppressed) 
 8. Ajn schvajn draj (Ajn schwain draj) 
 9. Inget 1 (Nothing 1) 
10. Ringring (Ringring) 
11. Inget 2 (Nothing 2) 
12. Albatross meets lonely sailor (Albatross meets lonely sailor) 
13. Utgång (Exit)

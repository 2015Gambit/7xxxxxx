Hugo er en fantasyfilm, der foregår i et turn-of-the-century Europa lige omkring det tidspunkt, hvor filmmediet blev opfundet. Selvom der var små tilløb til levende billeder inden, krediterer man normalt brødrene Lumiere som de første til at fremstille levende billeder, som vi kender og elsker dem idag – nemlig som lys projiceret igennem en strimmel film og op på et lærred, hvorpå billederne bevæger sig for øjnene af os. Kort efter at Lumierebrødrene i 1895 afholdt historiens første filmfremvisning, kom den parisiske tryllekunstner Meliés til. Han optog i sit teater flere hundrede små film, hvor han vha. forskellige tekniske fif som fx stop-motion fik objekter til på magisk vis at forsvinde op i den blå luft. Efter nogle år gik han dog af mode, fordi han undlod at følge med tiden og det filmsprog, der hurtigt var under udvikling – fx brugen af kamerabevægelser og forskellige billedbeskæringer. For en kort stund var han dog en af filmmediets store helte, og hans vel nok kendteste film “Rejsen til månen” er værd at se den dag idag. Grunden til, at jeg nævner Meliés her, er, hans person efter sigende skulle spille en fremtrædende rolle i Hugo. Hvor fremtrædende den rolle er, agter jeg at finde ud af ved selvsyn. Snarest. Foreløbig må I nyde traileren. Og glem ikke at booke en plads i biografen. Jeg tror, Scorseses Hugo er en af de film, som gør sig bedst på det store lærred.



Greetings Realuploads
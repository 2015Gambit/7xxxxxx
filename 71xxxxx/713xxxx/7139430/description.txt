Helene Tursten / I skydd av skuggorna

Ett pizzabud kör vilse i Göteborgs övergivna hamnkvarter, det är ett mörkt och nedgånget område. Plötsligt flimrar ett ljus till bakom ett smutsigt fönster och ett kort ögonblick tror budet att han har hittat rätt.
Sedan slits en dörr upp och en brinnande människa stapplar ut på gården. Några minuter senare är mannens dödskamp över.
I Göteborg frodas den organiserade brottsligheten och drar in stora pengar på narkotika och beskyddarverksamhet. Det är en skrämmande och hänsynslös värld där man skriver sina egna lagar och rättvisa skipas i tysthet.
Rivaliserande gäng slåss om marknaden och nya grupperingar försöker ta sig in.
Kriminalinspektör Irene Huss och hennes kollegor hamnar mitt i korselden när de utreder fallet med den ihjälbrände mannen. Den förfallna byggnaden i hamnen har tillhört ett av stadens mc-gäng, och offret var en av medlemmarna.
Har mc-gänget mördat en av sina egna eller står Göteborg inför ännu ett gängkrig? Och varför känns det hela tiden som om polisen ligger steget efter?

Hemma hos familjen Huss firar man att Krister har blivit restaurangägare. Men glädjen blir kortvarig. Utanför restaurangen detonerar en bomb under familjens bil, och bomben är av just den typ som de kriminella gängen använder.
Irene inser att det är en varning och att hela familjen Huss befinner sig i livsfara.


Antal CD: 7 CD
Uppläsare: Magdalena In de Betou
Speltid: Ca 8 timmar

Mer info: 
http://www.piratforlaget.se/bocker/i-skydd-av-skuggorna/
Town Bloody Hall från 1979 (inspelad -71) är en käftsmäll. Dokumentären filmades under en paneldebatt med den amerikanske författaren Norman Mailer som moderator och panelmedlemmarna Germaine Greer, Diana Trilling och Jill Johnston. Mailer hade precis kommit ut med essän "The prisoner of sex" där han provar på hemarbete och andra typiska "kvinnosysslor" under en begränsad tid - något som (inte så otippat) fick den feministiska rörelsen att rasa. Under Town Bloody Hall öppnades diskussionen upp för allmänheten och ämnen som tas upp handlar både om feministisk praktik och teori, och det är också därför filmen är ständigt aktuell. Dokumentären visar på slagkraften i öppna panelsamtal, då den mycket entusiastiska publiken är en lika stor del av samtalet som paneldeltagarna själva. Samtidigt som filmen fångar frustrationen som uppstår när meningsskiljaktigheter möts och måste avhandlas, lyckas den också förmedla den extrema pepp som kallas feminism.
En av Hälsinglands mest mångsidiga och driftiga folkmusikprofiler, riksspelmannen Jonas Olsson avled hastigt och oväntat tisdagen den 23 mars 2010. Han har spelat in ett flertal skivor, varit verksam som musiker och tonsättare till ett antal teateruppsättningar på Folkteatern i Gävleborg, men har på senare år framför allt varit drivande i verksamheter för folkmusikintresserade ungdomar - Hälsinge låtverkstad och Gävleborgs ungdomsfolkband, Guf. 

Tillsammans med Väsen-medlemmen och gitarresset Roger Tallroth och fiolspelande Fredrik Lindh från Bergsjö släppte Jonas Olsson folkmusikplattan På tre man hand 1993. Samma år kom skivan Vid foten av klacken, som han spelade in med hälsingespelmannen Orjan Hans-Ers. Genom åren var Jonas Olsson flitigt anlitad som musiker, bland annat av Lill-Babs, Asa Jinder och Tommy Nilsson, men framför allt av regissören Peter Oskarsson som lät Olsson musiksätta uppsättningarna på Träteatern i Järvsö.

Man kunde kalla honom en folkmusikentreprenör. En som fick saker att hända. Under några år drev han folkmusiklinje på folkhögskolan i Forsa. När det tog slut dröjde det inte länge förrän ungdomssatsningar för folkmusik sjösattes. Först Hälsinge låtverkstad som senare kompletterades med Gävleborgs ungdomsfolkband på länsnivå. Folkmusikungdomarna har turnerat och spelat in skivor och dessutom fört ett entusiastiskt och välklingande väsen på spelmansstämmorna.

Samtidigt finns anledning att minnas Jonas Olsson också som låtskrivare. Innerligheten, Blåvingen, Pop-olska och polskan till dottern Silje lär spelas på stämmorna i många år framöver. 'Den där innerligheten var speciell. Den fanns där även i hans vildaste kompositioner', skriver artisten Asa Jinder i ett blogginlägg till hans minne. Jonas Olsson blev 45 år. 
(Jonas Bergroth, lira.se)

- - -

Jonas Olsson hade ett passionerat intresse för gamla tiders spelmän och deras låtar ägnade mycket tid åt att besöka släktingar till gamla traditionsbärare. Han nöjde sig inte med att bara hitta låtarna, utan ville också lära känna spelmännen bakom musiken. På den här postuma utgivninen lyfter han fram flera okända låtar från Järvsö och andra delar av Hälsingland med ett underbart utmejslat och traditionsnära solospel. (naxosdirect.se)

- - -

Jonas Olsson - Spelman i Järvsö 2012
(Holmen Music)

 1. Polska av Ol-Lars' Erik Fernmalm
 2. Vallåt efter Johannes Glad
 3. Pyslåten, polska efter Per Larsson Pys
 4. Råboms Mor, vallåt efter Pelle Schenell
 5. Bock-Stinas förargelse, polska efter Andreas Spik
 6. Vals av Ol-Lars' Erik Fernmalm
 7. Polska efter Lars Törnlund
 8. Bröllopsskilsmässa, storpolska efter Lökes Edvin Lindström
 9. Polska efter Lars Törnlund
10. Marsch efter Johannes Glad
11. Näckens vals efter Pelle Schenell
12. From-Ollepolska efter Jonas Skoglund
13. Polska efter Johnny Schönning
14. Kringpolska efter Carl Sved
15. Innerligheten, polska av Jonas Olsson

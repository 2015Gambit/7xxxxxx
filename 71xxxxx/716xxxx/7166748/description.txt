Star Trek: Deep Space Nine (abbreviato in DS9) è la terza serie televisiva ambientata nell'universo fantascientifico di Star Trek. Deep Space Nine è la prima ed unica serie di Star Trek ad essere ambientata non a bordo di un'astronave ma all'interno di una stazione spaziale.

La base Deep Space Nine è situata nell'orbita del pianeta Bajor, ai turbolenti confini tra lo spazio della Federazione dei Pianeti Uniti e quello dell'Unione Cardassiana. La stazione, costruita su progetto cardassiano (il suo nome originale cardassiano era Terok Nor), è stata ceduta al controllo della Federazione con un trattato a seguito della fine di una sanguinosa guerra e della brutale occupazione del vicino Bajor.

Durante il primo episodio della serie viene scoperto un vicino tunnel spaziale stabile che conduce al remoto Quadrante Gamma della galassia e la stazione viene spostata in modo da rivendicare il controllo della nuova rotta. Sempre nel primo episodio fa la sua prima comparsa l'infido Gul Dukat, precedente comandante della stazione, che è stato uno degli artefici dell'occupazione cardassiana di Bajor, mentre il comandante Sisko viene eletto Emissario dai Profeti, gli dei venerati su Bajor.

Nella seconda stagione i rapporti fra la Federazione e l'impero Cardassiano diventano sempre più problematici a causa della nascita di un movimento anti-cardassiano, i Maquis[1], mentre nasce una relazione tra Vedek Barail e Kira Nerys. Alla fine della seconda stagione Vedek Winn diverrà Kai e verrà presentata una tremenda minaccia per la Federazione: l'Impero del Dominio.
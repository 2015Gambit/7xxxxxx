Tre år efter comebacken 2009 är Roxette hetare än de har varit sedan storhetstiden i början på 90-talet. Världsturnen rullar vidare med snart en miljon sålda konsertbiljetter sedan turnen drog igång i Tatneft Arena i ryska Kazan för ett år sedan. Dessutom har ytterligare en miljon skivor lagts till de redan svindlande 70 miljoner som Roxette har sålt genom åren.

Sedan dess har bandet gjort mer än 85 spelningar i mer än 30 länder (och resan fortsätter i oförminskad takt - det lär bli 150 spelningar innan pausen). Men förutom att sicksacka mellan flygplatser, arenor, hotell och möten med fans från hela världen har bandet dessutom hunnit spela in nya albumet 'Travelling'.

Iden har varit att fånga all den positiva energi bandet har fyllts med under denna omtumlande resa och omvandla det till ny Roxettemusik. Kort sagt, ett album som i likhet med 'Tourism' 1992 sammanfattar känslan av ett band som har medgång i ryggen, ständigt är på väg och griper inspirationen i flykten; på hotellrum, i studios, vid soundcheckar och under konserter.

Resultatet är ett fascinerande musikaliskt vykort med 15 starka låtar, varav de allra flesta är nyskrivna, några är omtolkade klassiker och andra är pärlor som av olika anledningar inte kommit ut tidigare. Ett samspelt och laddat band har samlats kring ett knippe Gessle-låtar, där den okuvlige hitmakaren gång på gång bevisar att melodisinnet och förmågan att överraska är på fortsatt toppnivå. (ginza.se)

- - -

Roxette - Travelling 2012
(EMI Capitol)

 1. Me & You & Terry & Julie
 2. Lover Lover lover
 3. Turn Of The Tide
 4. Touched By The Hand Of God
 5. Easy Way Out
 6. It's Possible
 7. Perfect Excuse
 8. Excuse Me Sir Do You Want Me To Check On Your Wife?
 9. Angel Passing
10. Stars
11. The Weight Of The World
12. She's Got Nothing On (But The Radio)
13. See Me
14. It's Possible (Version Two)
15. It Must Have Been Love

Bestsellerförfattaren Stephen King och den tvåfaldigt Oscarbelönade manusförfattaren William Goldman ("Butch Cassidy och Sundance Kid", "Alla presidentens män") har haft ett mångårigt samarbete, nu senast med "Hjärtan i Atlantis".

Deras nya film DRÖMFÅNGARE bygger på en roman med samma titel av King. Det är berättelsen om fyra vänner, som under en jakt i Maines skogar överraskas av ett fruktansvärt oväder. Men i denna storm döljer sig något än mer hotfullt...

I rollistan återfinns bl a Morgan Freeman ("Nyckeln till frihet", "Seven"), Tom Sizemore ("Pearl Harbor", "Black Hawk Down"), Thomas Jane ("Boogie Nights", "Magnolia") och Jason Lee ("Vanilla Sky").

Drömfångaren regisseras av Lawrence Kasdan, som genom åren svarat för en rad framstående filmer som "Het puls", "Människor emellan", "Silverado", "Wyatt Earp" och "French Kiss".

Jonas Moström / Dödens pendel

När Gerd Ekstedt avlider i sömnen av hjärtstillestånd är hennes son den ende som anar oråd. En försvunnen klocka gör honom övertygad om att någon varit inne i hennes sovrum på natten. Kommissarie Johan Axberg, som har fullt upp med semesterplaneringen och en narkotikahärva, avvisar dock misstankarna som ett förvirrat uttryck för sorg. 

Samtidigt får Erik Jensen, läkare på Sundsvalls sjukhus, in en ung kvinna med hjärtstillestånd på akutmottagningen. Att en ung frisk människa plötsligt drabbas av hjärtstillestånd verkar märkligt och han får inte händelsen ur tankarna. 

När sedan en nittonårig flicka hittas död i sin säng kort därefter, inser även Johan Axberg att något är allvarligt fel. En märklig detalj fångar hans uppmärksamhet: flickans klocka är försvunnen. 

Går en seriemördare lös i staden? 

Dödens pendel är Jonas Moströms debut och en rapp och spännande deckare som är svår att lägga ifrån sig.
De 16-jarige Danny Fierens leeft samen met zijn moeder en zijn tweede vader Lucien. Hij heeft zijn biologische vader, Max Fierens, nooit gekend. Hij besluit Max op te zoeken in de hoop hem eventueel beter te leren kennen. In het begin verloopt het contact heel stroef, Danny en Max zijn immers vreemden voor mekaar. Lucien heeft Danny opgevoed maar hij was reeds een zestiger en ook vrij conservatief. Max, de vrijgevochten journalist, vrouwenversierder en charismatische kerel laat een andere wereld voor Danny opengaan. Deze besluit dan ook zijn moeder en Lucien te verlaten en bij Max in te trekken. Lucien voelt zich verlaten en mist Danny enorm. Hij stelt voor om bij de twee mannen in te trekken. Een nieuw gezin is geboren: drie mannen onder één dak.

Deze komische serie van Ruud De Ridder kende bij jong en oud een ongelofelijk succes in de jaren ’90. De herkenbare situaties en de problemen van verschillende leeftijdsgroepen komen in de reeks immers op een ludieke en soms heel ontroerende manier aan bod. 
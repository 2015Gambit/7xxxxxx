Bodil Malmsten / Och en månad går fortare nu än ett hjärtslag

"Och en månad går fortare nu än ett hjärtslag är den fjärde av mina loggböcker. Loggböckerna hör ihop, inte bara för att titlarna är tagna från poeter som springer fram och tillbaks mellan böckerna, utan för att det hela blir en berättelse om ett av mina liv, det liv som skymtar på min blogg.
Livet på bloggen är inte mitt privatliv, loggböckerna är inte bloggböcker, loggböckerna börjar där bloggen slutar och innehåller också texter från andra håll. Och bilder.

Början av boken utspelar sig fortfarande i staden efter Finistère, men trots Atlanten, trots grannarna - de galna, oumbärliga grannarna, trots mitt skrivande, läsande, det franska språket, kulturen och sjukvården, tågen som går enligt tidtabellerna, snäckorna och de märkliga maneterna på stränderna, de amerikanska polisserierna med våldsbenägna psykopater som jag ser på kvällarna, trots allt som är bra, allt som jag kommer att uppskatta helt och fullt först när jag har lämnat det, trots allt, är jag på väg därifrån."

BODIL MALMSTEN [f. 1944] har med sina diktsamlingar och romaner, och på senare år inte minst genom sitt flitiga bloggande på www.finistere.se, blivit en av våra mest folkkära författare.
De tre första av hennes loggböcker, där hon skriver om och vidareutvecklar material från bloggen, har sammanlagt sålt i närmare 250.000 exemplar i inbundet och pocket.
Tre år efter den senaste loggboken en tid som bland annat inneburit en flytt tillbaka till Sverige från Frankrike och Finistère kommer nu Och en månad går fortare nu än ett hjärtslag, den efterlängtade fjärde boken i serien.


Antal CD: 3 CD
Uppläsare: Sanna Sundqvist
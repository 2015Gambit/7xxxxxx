Jenny Holmberg / Bara du finns

I tio år har Anna flytt. Gång på gång har hon ryckt upp Benjamin och sett honom krympa litegrann, han som borde vara i det stora växandets ålder.
Det dåliga samvetet värker, hon måste ge honom rötter och trygghet, hon måste ta honom hem.
Hemstaden har förändrats, fått nytt ljus och fyllts av nya människor. Men varje gång de går runt ett hörn riskerar de att mötas av det gamla mörkret.

Nike sover på parkbänkar och, de bra nätterna, på soffan hos någon kompis. Men så börjar det sista högstadieåret och plötsligt står en ny ung lärarinna framför dem.
Nike vet genast att någonting har förändrats och medan hösten blir tätare omkring dem växer någonting i Nike. Han undrar om det är det som andra kallar för hopp.

Landsförvisad kämpar Olle med att leva det liv han var ämnad för. Men han bär alltid misslyckandet alldeles under ytan, livrädd för att det ska synas.
Han håller sig krampaktigt i sin Evelyn och tänker att hon ska rädda honom, men mörkret i honom och längtan efter att få vända hem kan inte ens hon rå på.

"Bara du finns" är berättelsen om ett år när allting förändras. Längtan efter att få höra hemma, efter en familj, för samman människor på oväntade sätt.
De band som knyts håller ihop hela världar. Och när de brister så brister hela världar med dem.

En stark och gripande roman om det stora mörkret och den stora kärleken.


Antal CD: 8 CD
Uppläsare: Mariah Kanninen
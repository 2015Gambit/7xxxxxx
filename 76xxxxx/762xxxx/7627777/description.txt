Få amerikanska film- och TV-stjärnor har en så rik och tumultartad karriär bakom sig som Charlie Sheen. Men hur galet hans liv än blir på det privata planet levererar han när det är dags att jobba. Och nu är han tillbaka som terapeuten Charlie Goodson, specialist på ilska och våldsamma beteenden. I Anger Management försöker han leda in en grupp människor på den rätta och lugna vägen. Men deras omotiverade ursinne och raseri lurar bakom knuten. Och är Charlie själv så våldsamt harmonisk egentligen?

Efter att ha saboterat sin karriär som basebollproffs, genom brist på självkontroll och närhet till raseriet i dess renaste och mest vitglödgade form, bestämmer sig Charlie Goodson för att gå i terapi. Sedan utbildar han sig till terapeut för att hjälpa andra. I premiäravsnittet av Anger Management drabbas Charlie av faktumet att hans ex-fru, Jennifer, har träffat en ny man. Hans terapigrupp är dessutom irriterande och inte särskilt lätthanterlig. Och hans dotter Sam har problem med tvångssyndrom. Ska en dörr stängas så ska den stängas fyrtiosjutton gånger, minst. Charlie känner att han börjar koka invärtes. Charlie inser att han själv kanske behöver terapi, igen. Detta får hans väninna Kate ta hand om. Problemet är bara att Kate också är hans älskarinna. Vilket gör henne olämplig som terapeut.

Charlie Sheens återkomst med nya serien Anger Management har följts av media världen över. Efter hans spektakulära och mycket offentliga uppbrott från ohyggligt framgångsrika serien 2 1/2 män spekulerades det länge om vad Sheen skulle hitta på härnäst. Svaret blev Anger Management. Namnet har serien gemensamt med en Jack Nicholson-film, men det är i stort sett den enda gemensamma nämnaren. I juli hade Anger Management premiär i USA och premiäravsnittet sågs av 5,74 miljoner människor, vilket är rekord för amerikansk kabel-TV.






 
http://www.imdb.com/title/tt1986770/
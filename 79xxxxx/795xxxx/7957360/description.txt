Documental en que se fai un achegamento á enfermidade mental como parte do proxecto antiestigma da asociación A Creba

Ano: 2012
Dirección, gravación e montaxe: Adriana Pérez Villanueva
Guión e produción: Manuel Torres Cubeiro
Son: Artex Machina
Música: Sintrom Licoris
Gravación de recursos: Santi Nieto
Deseño do cartaz: Illa Bufarda
Producido por A Creba, Asociación pro Saúde Mental, coa colaboración de FEAFES Galicia, Escola Galega de Administración Pública e Noia 2012.
Licenza: Creative Commons Recoñecemento-SenObraDerivada CC BY-ND [http://creativecommons.org/licenses/by-nd/3.0/]


Rosa non entende o que lle pasa e as súas veciñas tampouco: "Como lle vou dicir iso a unha labrega?". Antón coñeceu unha muller. Agora na casa ela segue a falarlle na orella: "É algo que non podes controlar. É máis forte ca ti." Rodolfo xa sente os efectos secundarios: "Váiseche a vista para arriba, é moi incómodo." Moncho ve que todo é un cambio de perspectiva: "De súpeto, todo, a túa idea sobre unha persoa cambia e o único que queda no medio son as familias". As familias reúnense para falar e compartir experiencias pero as doutoras e os doutores tampouco o acaban de entender: "A enfermidade mental é unha cousa moi complexa...."
Este documental ofrece as voces espidas dun grupo de persoas vinculadas de xeitos diversos ás doenzas mentais. Xente diagnosticada, xente que diagnostica e familiares desvelándonos estoutra realidade que se agocha ao noso carón.50 minutos para achegármonos ao difícil proceso vital dunhas persoas que comparten moito máis ca unha etiqueta.

Mitt namn är Anna-Karin Granberg och jag har varit verksam som författare, i första hand poet, sedan början av 80-talet. Min första diktsamling, Hotell Pygmé, kom ut 1985 på Wahlström & Widstrands förlag och där har jag sedan gett ut ytterligare tre diktsamlingar samt även två självbiografier. Efter 2004 har jag inte varit knuten till något bokförlag men utan framgång letat efter ett förlag som skulle vilja ge ut mina dikter. 

Det senaste året har jag blivit mer och mer tilltalad av tanken på att lägga ut de här texterna, som utgör min femte diktsamling, för gratis nedladdning. Till slut kom jag fram till en egen lösning som jag gillar: jag lägger upp diktsamlingen som e-bok här på Pirate Bay. Dessutom kommer jag att läsa in den som ljudbok, och båda dessa filer ska vara gratis att ladda ned. För den som föredrar att ha boken i fysisk form kommer jag att göra den tillgänglig som print-on-demand på Publit.se till självkostnadspris. Ingenstans kommer det alltså att kosta något att ta hem och läsa denna diktsamling, men däremot gör jag det möjligt för människor att lämna frivilliga bidrag via Payson och Flattr om de tycker att boken är bra och 
att det känns rätt. 

Den som vill läsa mer om hur jag har tänkt och vad det är för bok är välkommen till webbsidan http://avalon.digenia.se/ och även till min blogg, http://blogg.digenia.se/ . Till skillnad från mina tidigare diktsamlingar har denna ett sammanhållande tema, den skildrar en kärlek före, under och efter. Det som beskrivs är en kärlekshistoria mellan två kvinnor, men jag hoppas den ska kunna ha så pass mycket allmänintresse att även straighta kan ha behållning av dikterna. För all kärlek har universella egenskaper som går över och bortom språk, nationsgränser etc., och kärlek förenar, den åtskiljer inte.




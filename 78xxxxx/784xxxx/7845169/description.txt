Svensk dokumentärserie från 2012.
Sommaren har börjat och turisterna strömmar i hundratusental mot våra kuster. Det är dans, fest och salta dopp dygnet runt. Ibland skvimpar glädje och dryck över lite för mycket, eller så är det någon båtentusiast som går på grund. Tack och lov då att våra uniformsklädda hjältar är rustade till tänderna inför sommarens utmaningar. I SOS sommar följer vi polis, ambulans, brandkår och sjöräddning vid de mest hektiska turistorterna i landet, däribland Strömstad, Smögen, Kalmar och Dalarö. Sommaren innebär inte semester för landets uniformsklädda yrkeskårer. Under sommaren mångdubblas antalet invånare i många svenska kustorter, något som får antalet olyckor och brott att skjuta i höjden. I Strömstad sexdubblas antalet invånare samtidigt som antalet misshandelsfall blir fem gånger så många. Olyckorna är ofta typiska för sommaren, exempelvis sommarstugeägare som gör illa sig när de ska snickra på sina hus. Och för räddningstjänsten står bilolyckorna och markbränderna för den mest markanta ökningen. Strömstad Kustidyllen sväller kraftigt på sommaren, inte minst på grund av de tiotusentals norrmän som åtnjuter de billiga priserna i Sverige. Det är ofta stökigt med fylla och bråk såväl på öarna som på camping- och festplatser. Här följer vi främst poliserna Frida, Zandra, Joakim, Patrik och Anders. Smögen/Kungshamn Även detta gamla fiskeläge är populärt bland semesterfirare. Ambulansen har ett knepigt arbete bland kobbar och skär, samtidigt som de har åtta mil till närmaste stora sjukhus. Här följer vi Maria, sjuksköterska och Christian, ambulanssjukvårdare. Dalarö, Stockholm De många öarna i Stockholms skärgård fylls av tiotusentals glada semesterfirare på sommaren, samtidigt som fjärdarna fylls av båtar. Då blir det många hektiska dagar för ideella Sjöräddningssällskapet, som består av frivillig personal. Kalmar/Västervik Den småländska Östersjökusten är populär bland semesterfirare. Då får räddningstjänsten i Kalmar och Västervik ofta mycket att göra med bilolyckor och grillfester som gått snett. 
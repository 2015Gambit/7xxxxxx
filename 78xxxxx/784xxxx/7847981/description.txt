Dan Buthler, Dag Öhrlund - Återvändaren


I Återvändaren får vi än en gång stifta bekantskap med psykopaten Christopher Silfverbielke som vi tidigare mött i de omåttligt populära spänningsromanerna En nästan vanlig man (2008) och Grannen (2010) av författarduon Buthler & Öhrlund.

Christopher Silfverbielke var Stureplans finansstjärna och oemotståndlig för kvinnor, men samtidigt uttråkad vid 30 års ålder och diagnostiserad som psykopat.
Kombinationen av lyxliv med sena nätter, champagne, kokain och ett sökande efter spänning, drev Silfverbielke till allt djärvare och farligare handlingar, som han involverade sina närmaste vänner i.
Priset blev högt. Vännerna försvann och jagad för mord av Sveriges skarpaste kriminalkommissarie, Jacob Colt, tvingades Silfverbielke att fly från Sverige.
Efter att ha levt under falsk identitet i Florida beslutar sig Christopher Silfverbielke för att återvända till Stockholm. Han älskar sin psykiater Mariana Granath, och är fast besluten att få henne att förstå sitt eget bästa och flytta med honom till Spanien. 
Samtidigt ska han ta hand om en av de få människor han någonsin haft känslor för - sin mamma.
Men inte långt efter återvändandet förstår Christopher att saker och ting aldrig kommer att bli som förr.
Och att det är kommissarie Colts fel.
Djupt inne i Silfverbielkes hjärna föds en djävulsk plan som ska genomföras till varje pris.
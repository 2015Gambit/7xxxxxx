I juni 1657 utbryter regelrätt krig mellan Danmark och Sverige. Frans Barkhe, länsman på Helsingborgs slottslän, befinner sig plötsligt mitt i stridens hetta. Nya hustrun Maria Perle af Küstrin är gravid. Barkhe har våldtagit henne - han måste få en son.

Barkhes dotter Magde flyr från tvångsäktenskap med en avskyvärd greve. Hon går istället, tillsammans med snickarlärlingen Lars som vill undkomma sin fars mördare, över småländska gränsen in i fiendelandet Sverige. De finner en fristad, men priset de får betala blir högt.

Samtidigt har Frans Barkhe fullt upp på slagfältet, och med att gifta bort äldsta dottern Hanna för att stärka sin makt. Men många vill se honom död.
Svenske överstelöjtnanten Gustaf Ehnhjärta brinner för att hämnas svärsonen som Barkhe låtit avrätta under grymma former.
Hanna sänds som hovdam till Rosenborgs slott i Danmark. En dag står hon öga mot öga med faderns tidigare älskarinna, Elna Johansdotter, nu älskarinna till en mycket mäktig man i danska riksrådet.
"Med alla medel kommer jag att söka förgöra länsman Barkhe och hela hans familj!", hotar Elna.

Bodil Mårtensson, deckardrottningen som tog hela Skåne med storm i den historiska spänningsromanen Barkhes döttrar, är tillbaks med andra delen i trilogin om familjen Barkhe.
En gripande skildring av människors liv i det krigshärjade 1650-talets Skåne.
Kärlek, krig och intriger.


Antal CD: 10 CD
Uppläsare: Mats Eklund
Speltid: Ca 12 timmar  
 
Kjell Eriksson / Stenkistan

Den tredje kriminalromanen om Ann Lindell och hennes kollegor vid
Uppsalapolisen.

I Stenkistan tar Kjell Eriksson med oss till en solig juniförmiddag 
på en landsväg i Uppsala-Näs. En ung kvinna och hennes sexåriga dotter 
blir överkörda av en bil. Båda dör nästan ögonblickligen. Ingen har 
sett förövaren och allt tyder på att det var en smitningsolycka. 
Eller var det någon som medvetet mejade ned kvinnan och flickan? 

Samma morgon försvinner den dödade kvinnans make, Sven-Erik Cederén, 
spårlöst. Han arbetar som forskningsledare på läkemedelsföretaget 
MedForsk i Uppsala. Vid sökandet efter Cederén framkommer att han 
nyligen köpt en fastighet i Dominikanska republiken, något som ingen 
i hans närhet känt till tidigare. Ett fynd på en skogsväg några dagar 
senare avslöjar att det fanns mer man inte visste om honom.


Antal CD: 11 CD
Uppläsare: Kerstin Andersson

Komöödiasari „Ment“ on humoorikas võtmes lugu ühe tavalise politseiniku – Mendi- argielust. Sari käivitub hetkest, mil ametikõrgendust lootnud ja selles kindel olnud  Ment (Ago Anderson) saab teada, et tema asemel  läheb paremale ametikohale hoopis Mendi kauaaegne patrullipartner, keda peategelane kunagi kõrgelt hinnanud pole. Asi muutub eriti kriitiliseks siis, kui kohale jõuab ka Mendi uus partner, kelleks osutub vigast eesti keelt rääkiv vene naine („Tantsi tagumik trimmi“ saatest tuttav Anna Jankelevitš). Lisaks pingetele ametipostil pole Mendi elu ka kodus lillepidu - naine näägutab, poeg on mõttetu teismeline ning korter viletsavõitu. Kogu selle muserdava olukorra pöörab aga põnevalt helgemaks üks uskumatult keerukas  kriminaalasi, mida asub salaja uurima ka Ment. 
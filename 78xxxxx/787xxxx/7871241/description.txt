  http://www.straatbijbel.nl/mp3torrievanmatti/

De Straatbijbel, ook wel de Torrie genoemd, is terug. Na de succesvolle hervertelling van het evangelie van Matteüs in straattaal, die vorig jaar landelijke bekendheid kreeg als de Torrie van Mattie, waagt schrijver Daniel de Wolf zich nu aan het eerste boek uit de Bijbel: Genesis: Hoe die torrie begon.

De keuze voor Genesis was een logische, zegt De Wolf: “Genesis is het eerste boek van de Bijbel en veel mensen kennen de verhalen. Van Adam en Eva tot de Ark van Noach. Van de Toren van Babel, Abraham en Sara tot Jozef en zijn veelkleurige mantel.” Omdat Genesis een veel dikker boek is dan Matteüs, zijn alleen de belangrijkste verhalen gekozen. Daarbij zijn de controversiële verhalen zeker niet overgeslagen.

Expliciet
Op de omslag van de Straatbijbel staat ‘Parental Advisory: Explicit Content’
(Ouderlijk Advies: Expliciete Inhoud). “Genesis is zo straat als een
stoeptegel”, zegt De Wolf in het voorwoord. Genesis bevat een aantal
schokkende verhalen, die door de straattaal nog rauwer naar voren komen.
Het maakt de heilige bijbelse personages van de zondagschool soms ongemakkelijk menselijk. Dat is niet om te choqueren: “Genesis gaat over mensen die leven en grote fouten maken. Maar Genesis is ook het verhaal van God met deze wereld. Hij ziet zijn mensen en heeft een speciale band met ze. Hij sluit een deal met ze.”

Straatcultuur 
Het unieke van de Straatbijbel zit in de frisse en originele manier van hervertellen van de oeroude verhalen. Daardoor zit het boek vol met mooie taalvondsten, die het verhaal van Genesis dichter bij jongeren brengen. Ook de beeldspraak sluit aan op de straatcultuur. “Toen was God klaar. De wereld was omin mooi geworden. Het was alsof een poet een meesterlijke rhyme had geschreven, alsof een artist een gruwelijke piece had gemaakt. Het was epic. Het was perfect.”

App
Straattaal moet je gewoon horen. Daarom hebben de makers een app uitgebracht waarop alle verhalen als mp3 te beluisteren zijn. Ook de verhalen uit de Torrie van Mattie staan daarin. Diverse artiesten leenden hun stem om de verhalen in te spreken: Fernando Halsman, James (Fakkelbrigade), Matarr, Nino en Revelino. De mp3’s zijn ook te beluisteren op www.straatbijbel.nl.

Hit
De vorig jaar uitgebrachte Torrie van Mattie was een ongekende hit. Het boek was binnen twee dagen uitverkocht en kreeg veel aandacht in de landelijke media, onder meer in Man Bijt Hond en De Wereld Draait Door. Inmiddels is de Torrie negen keer herdrukt.

De Straatbijbel komt voort uit een samenwerking tussen Youth for Christ, het Nederlands Bijbelgenootschap en Ark Mission. Auteur Daniel de Wolf was Youth for Christ-jongerenwerker in een Rotterdamse achterstandswijk. De Wolf geeft nu leiding aan een kleine buurtkerk met veel jongeren. Hij schrijft de Straatbijbel onder meer voor jongeren uit zijn eigen wijk.	
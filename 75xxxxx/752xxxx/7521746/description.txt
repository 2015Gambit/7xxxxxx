Anneli Sari (o.s. Lundberg) (s. 8. maaliskuuta 1947 Taivassalo) on suomalainen laulaja, joka on esittänyt 1960-luvulta lähtien erityisesti iskelmämusiikkia, mustalaismusiikkia ja ranskalaisia chansoneita. Anneli Sari on yksi kuuluisimpia suomalaisia romaneja. Iskelmälevytysten lisäksi hän on myös laulanut Helsingin operettiteatterissa sekä opiskellut laulua Pariisin konservatorion klassisella linjalla.
Anneli Sarin laulu-ura alkoi jo 17-vuotiaana, jolloin levymoguli Toivo Kärki vakuuttui hänen taidoistaan koelauluissa. Annelin ensimmäiseksi menestyskappaleeksi nousi Liian nuori rakkauteen, joka oli suomenkielinen versio v. 1964 Italian euroviisuvoittajasta Non ho l'età, jonka alun perin esitti samanikäinen Gigliola Cinquetti. 1960-luvulla Anneli levytti enimmäkseen perinteisiä iskelmiä ja tangoja. Muita menestyslauluja olivat mm. Sait multa kukkaset toukokuun, Sirpale onnea ja Poski poskea vasten.

1966 Anneli lopetti tanssilavoilla kiertelemisen ja siitä lähtien hän on keskittynyt esiintymään enimmäkseen suurissa konserttisaleissa ja ravintoloissa. Anneli on panostanut muita suomalaisia laulajia enemmän estraditaiteeseen.

Anneli palasi v. 1974 takaisin levytysstudioihin. Hän levytti mm. Hortto Kaalo -yhtyeen kanssa kokonaisen LP:n mustalaismusiikkia. Perinteisempiä iskelmiä edustivat mm. laulut Menin raiteiltain (orig. Lost in France), Akropolis nyt jää (Akropolis adieu) ja Näin on käynyt sorry. Anneli osallistui myös lukuisiin laulukilpailuihin: Suomen euroviisukarsinnoissa hänet nähtiin kahdesti: vuonna 1974 Kaj Chydeniuksen säveltämällä ikivihreällä Jäähyväiset-laululla sekä 1976 Deszö Baloghin laululla Mustalaiskaravaani. Syksyn Sävelessä Anneli sijoittui v. 1978 toiseksi Reino Markkulan sävellyksellä Luonnonlapset. Myös sävelmä Pieni laulu nähtiin Syksyn Sävel karsitut -ohjelmassa.

Nykyään Anneli Sari esiintyy näyttävästi erilaisissa konserteissa. Suosiota Sari on niittänyt myös Suomen ulkopuolella, sillä hänen chanson-ohjelmistonsa on ollut myös hyvin suosittu Ranskassa. Syksyllä 2011 Sari osallistui MTV3:n Tanssii tähtien kanssa televisiosarjaan parinaan Marko Keränen.

-Wikipedia-
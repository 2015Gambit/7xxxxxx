XXX è un album dei Negrita del 1997 pubblicato per la Black Out. Pre-prodotto presso una casa colonica in provincia di Arezzo, l'album è stato registrato nell'agosto 1996 presso il Village Studio di Daniel Lanois a New Orleans (Louisiana, USA). Registrato in presa diretta, le sonorità accentuano una direzione ad un sound più americano che si accosta a testi molto più espliciti, ironici e solari. Lasciami dormire è cantata da Drigo. I singoli estratti sono In un mare di noia, Sex, A modo mio e Ho imparato a sognare; i videoclip girati per i singoli saranno inseriti nella videocassetta XXX, con contenuti speciali, come il videoclip mai pubblicato di Per quello che dai. Nel 2006 la videocassetta sarà ristampata in formato dvd. Questo album segna una tappa importante nella loro carriera, una decisa maturazione nello stile musicale e nei messaggi che riporta la band aretina alle proprie radici e al tempo stesso ad una purezza melodica che pochi in Italia (specialmente nel panorama rock) possono vantare. L’album, che contiene alcuni brani poi divenuti veri e propri cavalli di battaglia del gruppo (“Sex”, “A modo mio”, “Ho imparato a sognare”), raggiungerà le sessantamila copie vendute, grazie anche alla consueta fortunata tournèe. L’ultimo singolo tratto da “XXX”, “Ho imparato a sognare”, verrà inserito da Aldo, Giovanni e Giacomo nella colonna sonora del loro film d’esordio “Tre uomini e una gamba”.
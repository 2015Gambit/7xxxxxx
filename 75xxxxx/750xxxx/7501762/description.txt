Money & Speed: Inside the Black Box is een waargebeurde thriller die ons meeneemt naar het hart van onze geautomatiseerde financiële wereld. Aan de hand van gesprekken met direct betrokkenen en datavisualisaties tot in de milliseconde, een reconstructie van de snelste en diepste daling van de Amerikaanse beurzen ooit.

Money & Speed: Inside the Black Box reconstrueert de flash crash die plaatsvond op de Amerikaanse financiële markten op donderdagmiddag 6 mei 2010. Om 14.42.44 uur en 75 milliseconden stortten de Amerikaanse financiële markten om niet direct aanwijsbare redenen en met ongekende snelheid in, om vervolgens na 20 minuten tot het oude niveau terug te keren. Met een gedetailleerde reconstructie leggen we de innerlijke dynamiek bloot van een snel veranderende financiële wereld die ieders leven en levensomstandigheden beïnvloedt. De futuristische thriller onthult een mondiaal financieel systeem dat van een netwerk van gereguleerde handelsvloeren tot een netwerk van zwarte dozen geworden is. Een netwerk dat niet transparant is en waarin nu gehandeld wordt met de snelheid van het licht. Een netwerk dat tot een door machines aangestuurd organisme verworden is met niemand aan het roer.

Niet alleen de gemiddelde burger heeft geen idee wat er zich binnen deze zwarte dozen afspeelt, ook het hoger management of de toezichthouders hebben dat niet. In gesprekken met de direct betrokkenen en een minutieuze visuele analyse van de handelsdata van de flash crash willen we niet alleen binnenin de zwarte dozen kijken en proberen te begrijpen wat daar precies gebeurt maar ook een hedendaagse vertelling schetsen over de verhouding tussen mens, markt en machine.

Money & Speed: Inside the Black Box zal naast een televisie documentaire de eerste iPad-documentaire in zijn soort zijn. Deze TouchDoc wordt na de uitzending op 31 januari 2011 als een downloadable iPad-app gratis aangeboden in de app-store. De film zal 50 minuten duren, en de toegevoegde mogelijkheden die een iPad-app biedt geven de gebruiker de mogelijkheid zelf de financiële data te verkennen en onderzoeken.

Er wordt gesproken met o.a. Paul Wilmott (wiskundige & quant), George Dyson (historicus), Eric Scott Hunsader (data analist), Gregg Berman (SEC financieel toezichthouder) en Rishi Narang (fondsbeheerder).

Money & Speed: Inside the Black Box is een door Marije Meerman van VPRO’s Tegenlicht en Catalogtree ontwikkelde TouchDoc: een gelaagde documentaire, waarin een sterk verhaal en minutieuze visuele analyse bij elkaar komen. De TouchDoc laat zien wat de samensmelting van het televisie- en computerscherm kan brengen.

Regie: Marije Meerman
Research: Gerko Wessel
Productie: Mariska Schneider
Eindredactie: Henneke Hagen / Jos de Putter
 
http://tegenlicht.vpro.nl/afleveringen/2010-2011/the-future-of-finance/money-and-speed.html
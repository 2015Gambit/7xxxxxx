C.V. Jørgensen er stadig i live. Det beviser ny dobbelt live-cd

I en nutid, hvor det er livet om at gøre opmærksom på sig selv, står C.V. Jørgensen på snart tredivte år helt for sig selv. Ude af sync, som han synger. Eller er det tiden, der er det?

Virkeligheden er i hvert fald, at ingen anden dansk sanger og sangskriver i den grad har skabt sin egen tid. Han er ikke bange for at blive glemt, men frygter at glemme, hvorfor han gør, som han gør. Derfor holder han sig for sig selv, men af og til skal han ud og luftes for ikke at støve til i selvfedt mismod eller hvad det nu er, han fordriver tiden med hjemme i Birkerød.

De koncerter i 2010, som nu udsendes på dobbelt-CD’en Sange fra scenen, var hans første i syv år. De blev et comeback for en kunstner, der aldrig har været væk. Og de formede sig som et triumftog til skaberens fulde tilfredshed. Sfinksen både talte, smilte og jokede.

Mens vi venter på det nye studiealbum, der da må komme en dag, er Sange fra scenen en fuldgod påmindelse om, at selv musikalske eneboere af og til trænger til at få tanket energien op i samvær med musikere, der trækker vejret på samme måde. Og borte har ikke taget sangerens kælent-sataniske, men aldrig indladende stemme, der vender vrangen ud på idyllen, og et sted er der en generationsbombe, der tikker, tikker og tikker. Uanset hvor gammel C.V. Jørgensen bliver.

Som sin åndsfælle, Bob Dylan, er han dog ikke meget for at fremstå som protestsanger. I dokumentarfilmen, Skygger og skønhed, sagde han i 2006: »Jeg udleverer i virkeligheden kun mig selv. Sådan har det jo været længe. Vil folk virkelig vide noget, kan de tage sangene. Dér står det hele.«

Og lidt til og meget mere, fristes man til at sige, trods sangerens protester.

Tracks:
CD 1:

01 Altmuligmanden.........3:07
02 Babylon.........6:17
03 Flimmer fra en Fjerner.........6:31
04 Det Regner I Mit Hjerte.........5:26
05 Datadisciplin.........6:12
06 Backstage Boogie.........4:22
07 Spildte Bedrifter.........5:10
08 Some Like It Hot.........6:50

CD 2:

01 Til Skaberens Fulde Tilfredshed.........4:39
02 Skygger af Skønhed.........5:24
03 Florafobi.........4:22
04 På Gyngende Grund.........5:12
05 Kort Proces.........4:50
06 Ude af Sync.........4:59
07 Det Si’r Sig Selv.........6:37
08 Elisabeth.........8:45
09 Det Ganske Lille Band.........4:07
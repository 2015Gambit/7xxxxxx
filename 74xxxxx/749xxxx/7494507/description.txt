Kan du inte svaret? Nähä, trevlig flygtur då!
- Oaaaaaaaaah!
Så kommer det att låta om och om igen när Mårten Andersson kastar ut svenskar från ett 32 meter högt torn i frågeleken ”101 sätt att åka ur en gameshow”. 
I första avsnittet får ni lyssna till tjuten från Ensam mamma-Emma, Jane Timglas, Robinson-Anna, Telia-pappan och Jean-Pierre från ”Paradise Hotel” samt ”Ung och bortskämd”. Ja, eller nästan alla, för en av de åtta tävlande står sist kvar i tornet och vinner 50 000 kronor.
Svara fel och du slungas ut i en shoppingvagn från 30 meters höjd ovanför en vattenfylld bassäng. Svara rätt och du får en chans i nästa helvetesapparat. Gissa om svetten pärlar i pannorna när deltagarna ska svara på Mårten Anderssons frågor. I ett avsnitt blir Joakim ”Jockiboi” Berg så rädd att han får svårt att hålla tätt. Mycket svårt.
Idén är enkel, men det är ett mycket effektivt sätt att klä av människor deras fasader och avslöja hur tuffa de egentligen är under press. Stora kaxiga män skakar och kollapsar av rädsla, medan unga spröda tjejer tar konsekvenserna utan att blinka.
101 sätt att lämna en gameshow är ett lekprogram som bara en väldigt sjuk hjärna kunde ha hittat på. Deltagarna tävlar i frågesport, och när de åker ut gör de det på de mest kreativa och diaboliska sätt. Det är katapulter, raketer, cyklar som forslar iväg deltagarna över kanten på tornet, eller helikoptrar som lyfter iväg deltagare i en vajer över landskapet samt burar som släpas efter rallybilar i ett eldhav.
”101 sätt att åka ur en gameshow” visas i tio veckor och spelades in utanför Buenos Aires i Argentina med komikern Mårten Andersson som programledare. I varje avsnitt tävlar åtta deltagare, varav några är kända svenskar. Den som står sist kvar i tornet när mörkret lägger sig över Buenos Aires vinner 50 000 kronor…men framför allt slipper vinnaren kastas ut från tornet.
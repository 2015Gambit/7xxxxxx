Ut i det åpne

Hans Olav Lahlum forlater det lukkede roms mysterium.

I førstebetjent Kolbjørn Kristiansen har Hans Olav Lahlum skapt en ensom svale blant dagens krimhelter. Han er ingen arrete alkoholiker som slåss mot indre demoner og østeuropeiske gangstere.  Ei heller sogner han til den sosialdemokratiske hverdagskrimmen, der barnehagehenting, småprat om boligpriser og fredagstaco gir troverdig samtidskoloritt til drapsmysteriene. Han er ikke engang et geni. Det han er, er en pertentlig, ryddig, grundig mann som er flink i jobben sin, nemlig å oppklare forbrytelser – men ikke like flink som sin eksentriske, lynskarpe makker. Han samler motiver og alibier, spor og blindspor, som han diskuterer med den lynskarpe og syrlige professordatteren Patricia Borchmann, en purung deduksjonsmaskin i rullestol. Han er med andre ord en ikke så veldig fjern fetter av Sherlock Holmes’ tro tjener Watson, som løser sine finurlige mysterier i Oslo, snarere enn victoriatidens London.
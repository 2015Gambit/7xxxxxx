Det är inte så konstigt om namnet Loosegoats klingar bekant. Bandet höll igång på 90-talet och hjälpte till att sätta den svenska alternativcountryn på kartan. Men efter ett antal skivor lades verksamheten på is 2001, då frontfiguren Christian Kjellvander valde att satsa på sin solokarriär.

Bandmedlemmarna fortsatte dock att träffas och gjorde så några konserter under 2009. Det gav mersmak och resulterade i nytt material.

Och den som är bekant med Loosegoats känner omedelbart igen sig. Grunden är samma slags lo-fi-rock som förr men med en gnutta mer americana. Och en del pop. Anslaget är väldigt amerikanskt och ibland finns influenser som Tom Petty, The Byrds och Big Star inte långt borta. Låtarna håller hög klass men känns bekanta. Som om man hört flera av dem förr.

Med åren har Kjellvanders stämma djupnat och ibland låter han som Richard Buckner, andra gånger som Randy Travis. Mest innerlig är han i den drygt åtta minuter långa For the Love Of som handlar om hans bror Gustaf Kjellvander som gick bort i fjol.
(Robert Lagerström, gaffa.se)

- - -

Loosegoats - Ideas for to travel down death's merry road
(Startracks 2012)

 1. Drift from the tracks
 2. Drinking by the river
 3. For the love of
 4. Wheels
 5. Port Townsend
 6. A love
 7. Hollywood and mid July
 8. Montananas
 9. Failure
10. Sometimes I´m country high

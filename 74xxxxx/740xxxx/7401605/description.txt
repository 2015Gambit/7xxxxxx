Nacka Forum utgörs av fyra av Sveriges främsta jazzmusiker. Trumpetaren Goran Kajfes, saxofonisten Jonas Kullhammar, basisten Johan Berthling och trumslagaren Kjell Nordeson, där alla utom Berthling dubblerar på andra instrument. Exempelvis hanterar Kajfes även kornett, bastrumpet, synthesizer och flexatone, Kullhammar klarinett, flöjt och minimoog och Nordeson också vibrafon.
 
Dessutom gästspelar gitarristen Reine Fiske i två av skivan nio spår, vilka alla utom Gluck, som bär Bernt Rosengrens signum, är skrivna av musikerna själva.
 
Musiken är färgstark och synnerligen varierad, både vad gäller den instrumentella klangen och låtarnas struktur. Här finns inledningsvis den uppeggande och afro-inspirerade Fanfare for Forum, där ett harmonistick mot slutet för tankarna spikrakt till en gospelfanfar från Ayler-bröderna. Vidare finns här exempelvis den fridfulla balladen Jimmy, den oroligt sjudande Buss 446, den av etiopisk populärmusik färgade Dinner with Inner och den närmast psykedeliska Yasuragi. Och inte någonstans förlorar musiken sin potens.
(Peter Bornemar, digmusic.se)

- - -

Nacka Forum - Fee fi fo rum
(Moserobie 2012)

1. Fanfarum for Forum
2. Borkum Riff
3. Jimmy
4. Buss 446
5. Dinner with Inner
6. Yasuragi
7. Gluck
8. Occasions
9. Fanfarum for Electric Forum

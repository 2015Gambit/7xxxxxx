På Saltön har sommaren förbytts till vinter och turisterna är borta. Kvar finns dock de färgstarka typerna vi lärde känna i första omgången av serien; Tobakshandlare Blomgren (Tomas von Brömssen), Emily (Anki Larsson), Johanna (Ulla Skoog), MacFie (Per Myrberg) och Sara (Hanna Bogren) m. fl.
Sedan vi lämnade Saltön förra gången, strax efter den stora hummerfesten, har Emily öppnat café i Göteborg, Sara och Lotten är i färd med att starta en hälsobutik på Saltön, Doktorn och hans Magdalena har blivit ett par och Blomgren bestämt sig för att resa till Afrika för att besöka sin dotter. Johanna hoppas fortfarande på att bli den nästa fru Blomgren och förhållandet mellan MacFie och Sara är minst sagt frostigt.
En stund innan jul anländer journalisten Tommy (Johan Wahlström) till Saltön. Hans uppdrag är egentligen att rapportera om hur en traditionell skärgårdsjul firas men snart dras han in i intrigerna på ön.
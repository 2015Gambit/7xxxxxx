Dag Öhrlund / Till minne av Charlie K

När elitsoldaten Niclas Jones, 34 son till Vietnamdesertören Bobby och den svenska vänsteraktivisten Lena fått sin militära karriär saboterad av en kollega förvandlas han till en rastlös själ som ger sig ut på en resa runt USA.
En kväll blir han vittne till ett överfall och räddar livet på privatdetektiven Charlie Keeper. Djup vänskap uppstår och något år senare ber Keeper svensken att komma till New York och jobba för honom.

Fyra år senare sprängs Keeper i luften sedan han kommit en politisk skandal på spåren. Nic förstår att även hans liv är i fara och flyr till Sverige efter att ha säkrat ett arv på flera miljoner som Charlie lämnat till honom.
Tillbaka i Stockholm känner sig Nic vilsen. Han hyr ett magasin i Frihamnen, och som den kvinnokarl han är tar han snart upp kontakten med sina gamla flickvänner och träffar nya.

Som privatdeckare får Nic det ena märkliga uppdraget efter det andra.
En kväll bankar det på metallporten till magasinet. Utanför står en liten, smutsig, livrädd pojke från Ryssland. En kort stund senare har Nic fått bevis för att någon smugglar knark i magen på barn och när han hittar en död pojke mellan containrarna i hamnen, bestämmer han sig för att spränga ligan.
Med hjälp av sina vänner och sin före detta flickvän, gör han nedslag i Stockholms undre värld för att få veta vem som ligger bakom. Det visar sig snart att han slåss mot hänsynslösa krafter och att han riskerar sitt eget liv.
En vansinnig jakt börjar i Stockholm och slutar på en barnbordell på den belgiska landsbygden.

Dag Öhrlund är journalist och författare till bland annat dokumentärboken Brott i Sverige. Tillsammans med Dan Buthler har han skrivit en serie uppmärksammade kriminalromaner som har sålts till en rad länder.
Till minne av Charlie K är hans första egna spänningsroman.


Antal CD: 7 CD
Uppläsare: Reine Brynolfsson

Mer info: 
http://www.horopp.nu/
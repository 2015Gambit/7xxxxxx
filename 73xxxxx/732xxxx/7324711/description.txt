Star Trek: Deep Space Nine (abbreviato in DS9) è la terza serie televisiva ambientata nell'universo fantascientifico di Star Trek. Deep Space Nine è la prima ed unica serie di Star Trek ad essere ambientata non a bordo di un'astronave ma all'interno di una stazione spaziale.

La base Deep Space Nine è situata nell'orbita del pianeta Bajor, ai turbolenti confini tra lo spazio della Federazione dei Pianeti Uniti e quello dell'Unione Cardassiana. La stazione, costruita su progetto cardassiano (il suo nome originale cardassiano era Terok Nor), è stata ceduta al controllo della Federazione con un trattato a seguito della fine di una sanguinosa guerra e della brutale occupazione del vicino Bajor.

Nella quarta stagione la stazione e lo spazio circostante diventano frequente teatro di battaglie, i rapporti con i Klingon divengono molto tesi e giungono vicino ad una rottura; il comandante Worf (membro dell'equipaggio della The Next Generation) viene chiamato a sovrintendere alle operazioni tattiche nella stazione, ora dotata di un potente arsenale di armamenti ed entra a far parte in pianta stabile dello staff di DS9. Inoltre si scopre che Dukat ha una figlia illegittima, Ziyal, la cui madre era una bajoriana prigioniera. Questa scoperta fa perdere a Dukat la sua carica politica e la sua famiglia. Ziyal, quando Dukat e alcuni suoi uomini riescono a rubare un incrociatore klingon, rimane su Deep Space Nine, sotto le cure di Kira.
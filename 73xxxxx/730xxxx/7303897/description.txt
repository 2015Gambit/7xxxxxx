De havde tydeligvis tænkt grundigt over den. Orange Scene en tidlig lørdag aften. Stadig noget af en mundfuld selv for et band af Kashmirs kaliber. Men Kasper Eistrup og co. bestod prøven med en yderst publikumsvenlig koncert, hvor vi nåede gennem de fleste perioder i Kashmirs bagkatalog. Så der var noget til alle og for allle.

Kashmir var som altid fokuseret og fuldt koncentreret, men skulle alligevel bruge god tid til at få skudt rockraktten helt af. Så sad den til gengæld også rimeligt godt i skabet, og ektranumrene fremstod som en lang og fyldig slutspurt.

Kasper Eistrup skriver helst sange i det store format med højt til loftet. Og set ud fra den præmis, så burde den åbne blå himmel være det perfekte spejl for sangene. Men det var alligevel lidt op ad bakke for mange af de mere  flagrende sange, der ikke faldt tungt nok i sommeraftenen.

Det rådede en meger glad Kasper Eistrup så til dels bod ved at spille den store crowdpleaser, der delte kærlighed ud til folket og i tide og utide rendte guitarspillende rundt nede foran publikum. Men tændingen var der, selv om bandet i starten var tæt på at overtænde i bar ivrighed over at bevise, at de også beherskede Orange Scene.

Veloplagtheden smittede til gengæld, og rimeligt sikkert fik de arbejdet sig ind i koncerten.  De gik hårdt efter det store brus, men med de mange spring i sangkataloget blev det mere en farverig fest fremfor en homogen koncertoplevelse. Og masser af fællessang.

De var også flere dybe spring ned i tidslommen til publikums udelte begejstring, men bandet stod sig bedst i de mere højstemte passager, hvor nerven og intensiteten slog de karakteriske Kashmirgnister.

Efter en lille time takkede Kashmir af, men lige pludselig stod Kasper Eistrup midt blandt publikum på et podie med mundharpen spændt om nakken. Bandet havde bestemt læst på lektien og afdelingen med ektranumrene udgjorde en helt lille koncert i sig selv, hvor der for alvor blev spillet hårdt og direkte. Så på den måde kom Kashmir sikkert i havn.
Ett album från en av de 'längsta' svenska musikersläktena, Härdelins från Hälsingland. Det är far och dotter-duons andra album - ett första kom för över 20 år sedan: Thore & Thuva Härdelin från 1991. Med på albumet finns också balkanmusikern Lelo Nika (dragspel) på några låtar. Thore är väl en de mest välbekanta svenska folkmusikerna, från bland annat Skäggmanslaget. Thuva har spelat med far sin, men också med Asa Jinder och gitarristen Bengt Lundquist, samt som teatermusiker.

Det är ett album med hälsingska örhängen, bland annat den tidigare nästan överpopulära Dellens vågor, som de dock gör elegant och spänstigt. Här finns också Gråtlåten i en helt annat version än den som Skäggmanslaget spelade in tillsammans med Contact för längesen. Här är det en luftig duett på hälsingskt vis, där stämmorna slingrar sig runt varandra. Alla låtar spelas både ekvilibristiskt och kraftfullt med dragspelaren Lelo Nika som lägger ett lätt stunsigt och lyhört underlag på några av låtarna. En både kontrollerat och glädjefullt spelad folkmusik.
(Lena K Andersson, lira.se)

- - -

Thore & Thuva Härdelin - Dellens vågor
(A Records 2012)

 1. Ranungens vågor
 2. D-moll polska efter Hultkläppen
 3. Anna-Gretas polska
 4. Ljungs Lappnilspolska
 5. Polska från Knaggälve
 6. Fjusnäsvalsen
 7. Ryttarpolska efter Erik Ljung
 8. Dellens vågor
 9. Polska efter Jonas Mosell
10. De snälla Gudmororna
11. Gråtlåten
12. Thore Härdelin den äldres A-dursvals
13. Bytt-Lasses brudmarsch
14. Lokabrita polska
15. Samuels Annas brudpolska
16. Erik Isaks polska
17. Häxritten

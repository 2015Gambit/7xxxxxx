
Reykjavik växer. Det som förut var ett sommarstugeområde utanför stan håller nu på att bli ett nytt villaområde. En dag leker en pojke i en grop där ett hus ska byggas, och hittar ett föremål som visar sig vara en bit av ett mänskligt revben. Kriminalpolis Erlendur Sveinsson (bekant från Glasbruket) får hand om utredningen, och börjar jobba utifrån antagandet att skelettet är ett halvsekel gammalt. Han kartlägger systematiskt vilka som bott i området, och får upp några olika spår. Bland annat visar det sig att det levt en man i området vars fästmö försvann spårlöst någon gång under kriget. 

Erlendurs utredning försvåras av att nästan alla som bott i området och kan ha några minnen av den aktuella tiden är döda. Fast en gammal man kan upplysa om att en äldre kvinna som alltid är klädd i grönt, brukar synas i området. Har kvinnan svaret på vem som ligger begravd på platsen? 

Kvinna i grönt är en spännande och skickligt konstruerad historia samtidigt som skildringen av de händelser som utlöst brottet är gripande och trovärdig - och oändligt tragisk.

Glasnyckeln, Skandinaviska deckarsällskapets pris till bästa nordiska kriminalroman, gick 2002 till Glasbruket och 2003 fick Indridason - som första författare - priset igen, denna gång för Kvinna i grönt! 
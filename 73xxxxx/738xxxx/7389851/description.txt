Berättelser från Öland 

"Redan som baby togs jag med på färjorna över till Öland för att träffa släkten. När jag hade fått tänder bjöds jag på min första kroppkaka, och när jag lärt mig cykla började jag utforska det platta och ljusa landskapet ihop med kompisar. Då och då stannade jag kvar inomhus länge nog för att lyssna till morfar Ellerts berättelser om äventyr, spöken och missöden till sjöss." Ur förordet 

15 spökhistorier och kriminalgåtor, skräckberättelser och vilda skrönor - alla med det sägenomspunna Öland som spelplats. 

I På stort alvar samlar Johan Theorin de kortare berättelser han genom åren skrivit om Öland, och lägger till flera nya. Novellerna utspelar sig på det öde alvaret, vid kusterna och ute på den nyckfulla Östersjön. Många av dem har skutskepparen Gerlof Davidsson i huvudrollen, en gammal bekant från romanerna Skumtimmen, Nattfåk och Blodläge. 

Vi möter osaliga döda, kusliga hundar, mordiska svanar, döende arkeologer, vettskrämda turistguider, nakna ålfiskare och många andra minnesvärda figurer. Novellsamlingen är en fantasifull och underhållande hyllning till den öländska berättartradition som Johan Theorin själv växte upp med och som utgjort en fruktbar mylla för hans författarskap. 
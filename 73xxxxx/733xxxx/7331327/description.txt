Alexander Söderberg – Den andalusiske vännen

Sophie Brinkmann - sjuksköterska, änka och ensamstående mor - möter Hector Guzman på avdelningen där hon arbetar. Han ligger inne med en benskada efter att ha blivit påkörd vid ett övergångställe i city. Sophie och Hector finner varandra där och då - och mot sin vilja dras hon till honom på ett vis som hon inte kan värja sig emot.

Men Guzman är något annat än han utger sig att vara, och genom bekantskapen med honom hamnar Sophie mot sin vilja mitt emellan två brottsorganisationer och en grupp utredande poliser. Det som börjat försiktigt eskalerar utom kontroll, och Sophie Brinkmann blir en bricka i ett spel som tar henne bort från allt hon tidigare värdesatt, hållit för sant och trott på. 
Mitt i detta dyker en person från hennes förflutna plötsligt upp och hon måste med alla medel skydda sig själv och sin son inför det oundvikliga - att välja sida.  
 
Den andalusiske vännen är en beroendeframkallande thriller av debuterande Alexander Söderberg. På samma gång sofistikerad och brutal utmanar den våra föreställningar om ont och gott. Alexander Söderberg  är en säker berättare som tar ut svängarna i imponerande actionscener och karaktärer med psykologiskt djup. Detta är första delen i en serie på minst tre böcker med Sophie Brinkmann och organisationen kring Guzman i centrum. 

Uppläsare: Johan Rabaeus
Mp3Bok Speltid c:a 16,5 tim

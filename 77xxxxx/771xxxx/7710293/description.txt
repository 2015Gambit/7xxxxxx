Manjusha Amberwar hoopt haar eerste artikel te publiceren in het lokale krantje. Haar eerste schrede op het journalistieke pad is niet makkelijk: haar hele familie is op haar ambitie tegen, en ook haar onderwerp stemt niet vrolijk. Net als veel andere Indiase katoenboeren pleegde haar vader zelfmoord. Door aandacht te vragen voor hun situatie hoopt ze de zelfmoordepidemie een halt toe te roepen. Dat zal echter niet eenvoudig zijn. Veel boeren stapten over op genetisch gemanipuleerde zaden van het Amerikaanse bedrijf Monsanto. De nadelen blijken echter groot. In tegenstelling tot de geschetste verwachtingen blijken de kosten voor mest en pesticiden vele malen hoger. Bovendien verbruiken de zaden meer water, terwijl de boeren in dit droge gebied aangewezen zijn op de regen en dus zelden een goede oogst hebben. Bitter Seeds is het derde deel in een trilogie van regisseur Micha Peled over globalisering. Eerder maakte hij Store Wars: When Wal-Mart Comes to Town (2001) en China Blue (2007) Naast Amberwar volgt hij een boer die strijdt voor het behoud van de paar hectare land die hij bezit. Zo geeft Peled - net als in zijn vorige films - een gezicht aan de slachtoffers van opportunistische multinationals. Zijn mening laat zich niet moeilijk raden, maar oordelen laat Peled over aan de kijker zelf. Enkel door zijn hoofdpersonen hun verhaal te laten doen, zonder aangedikte sentimenten.
Johan Falks (Jakob Eklund) styvdotter Nina (Hanna Alsterlund) har äntligen fått bättre kontakt med sin biologiske pappa byggmästaren Örjan (Johan Hedenberg). Samtidigt krackelerar allt för Örjan. Hans skulder till en estnisk byggfirma på ett av kommunens byggprojekt i Göteborg, leder till att Nina kidnappas. Vad kidnapparna inte räknat med är att Ninas styvpappa är polis.
 
Johans och GSI:s inblandning skapar en snöbollseffekt som leder ända upp till toppskiktet av norra Europas farligaste maffia, den est-ryska Karayan; en maffia bestående av före detta underrättelseofficerare från KGB. Karayan beslutar att lösa situationen i Sverige – permanent. För Johan blir det här hans livs mest personliga resa ner i Göteborgs undre värld.
 
Samtidigt fördjupas hanterar/infiltratörs-relationen mellan Sophie Nordh (Meliz Karlge) och Seth Rydell (Jens Hultén). Seth lovar att hjälpa Sophie med att lokalisera Karayans toppmän i Göteborg. Som gentjänst vill han ha något personligt utfört…

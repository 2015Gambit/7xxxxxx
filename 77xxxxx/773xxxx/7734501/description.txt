Och solen har sin gång är en av de vackraste kärleksskildringarna jag läst. Vacker därför att undertonen är så sorglig. Hemingway skriver med ett knapphändigt, lakoniskt språk men lyckas ändå skapa så oerhört starka känslor. Jag läste boken första gång när jag var ung men kan lugnt säga att känslan sitter kvar än idag. Känslan av att veta hur den riktiga kärleken ska kännas. Om jag någon gång skulle bli tvungen att rekommendera en bok om kärlek till en ung människa skulle jag utan tvekan rekommendera Och solen har sin gång.

Och solen har sin gång är romanen om "den förlorade generationen", om en krets av rotlösa unga människor i 20-talets Europa. Den amerikanske journalisten Jake och den unga engelskan Brett är som sina vänner smärtsamt övertygade om tillvarons brist på mening. Jakten på starka upplevelser för dem från barernas och erotikens Paris till det solheta Spanien och tjurfäktningens dramatiska final. Denna snabba och täta historia om oförlöst kärlek och det desperata sökandet efter en livshållning etablerade Ernest Hemingway (1899-1961) som stilbildare och språkrör för en hel generation.


Uppläsare : Stefan Sauk
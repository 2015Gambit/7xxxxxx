Breaking Bad är en amerikansk TV-serie skapad av Vince Gilligan som även varit medproducent till Arkiv X. TV-bolaget AMC premiärsände serien den 20 januari 2008 och nio program var planerade att sändas under den första säsongen. Den omfattande manusförfattarstrejken i slutet av 2007 gjorde dock att man tvingades slopa två episoder. Seriens namn kommer från en slangfras som används i södra USA, "to break bad" vilket kan översättas till "att bryta mot konventioner, att gå emot auktoriteter och dra sig mot lagens utkanter". Serien utspelar sig i Albuquerque, New Mexico.
Rok produkcji: 2005
Dane techniczne: Barwny. 88 min.
Premiera: 12.12.2005
Spektakl miał premierę 14 marca 2004 w Teatrze Ateneum im. Stefana Jaracza w Warszawie.

Autor: Sofokles
Przekład: Marcin Sosnowski
Reżyseria: Gustaw Holoubek
Asystent reżysera: Marcin Sosnowski

Obsada:
Piotr Fronczewski (Król Edyp), Teresa Budzisz-Krzyżanowska (Jokasta), Jerzy Trela (Kreon), Krzysztof Gosztyła (Tyrezjasz), Jerzy Kamas (Kapłan), Jan Kociniak (Posłaniec z Koryntu), Marian Kociniak (Sługa), Grzegorz Damięcki (Eon), Tadeusz Borowski (Szef Policji)


Jeden z najważniejszych dramatów w dziejach ludzkości, tym razem w nowym przekładzie, wyreżyserowany przez Gustawa Holoubka w warszawskim teatrze Ateneum z okazji jubileuszu 75-lecia powstania tej sceny. Opowieść o ludzkich namiętnościach, żądzy władzy, o człowieku złamanym przez los została zrealizowana w nowoczesnych, umownych dekoracjach.
Na Teby spada fala nieszczęść, ludność dziesiątkuje zaraza. Edyp od wielu lat zasiada na tronie, zostawszy władcą w wyniku małżeństwa z Jokastą, wdową po Lajosie. Przejęty losem państwa wysyła do wyroczni delfickiej Kreona, brata swej żony. Wyrocznia oznajmia, iż miasto zostało okrutnie ukarane, ponieważ nadal przebywa w nim morderca Lajosa.
Edyp przysięga współobywatelom, że odnajdzie zbrodniarza. Nie wie, że tym samym wydaje wyrok na siebie. Nawet nie przeczuwa, że Jokasta jest jego matką. Z pełną determinacją dąży do odkrycia prawdy, choć przestrzega go przed tym ślepy prorok Tyrezjasz. Kolejno ujawniane fakty z przeszłości odsłaniają stopniowo bezmiar jego winy. Wszystko, cokolwiek mówi i robi, zaczyna obracać się przeciwko niemu. Jednak Edyp jest gotów ponieść odpowiedzialność za swe czyny, choć zło popełnił nieświadomie, krocząc drogą, którą wyznaczył mu Los. 